# Kategorik Veri Analizi
Birçok uygulamalı bilim dalında araştırmacılar, değişkenler arasındaki ilişki veya değişken düzeyleri arasındaki farklılığı incelemeyi amaçlar. Düzeyleri sözel olarak ifade edilebilen değişkenler kategorik veri olmakla beraber, düzeyleri sayısal olarak ifade edilebilen değişkenlerin alabileceği değerler sınıflandırılarak kategorik veri haline getirilebilir. Kategorik değişken, her bir gözlemin belirli bir kategoriye, yani sınıfa ait olduğu sınıflanabilir ve sıralanabilir özelliğe sahip değişkenlerdir.  Kategorik değişkenlerin birleşik dağılımı olumsallık tabloları ile özetlenir. Olumsallık tabloları iki ya da daha fazla kategorik değişkenin, kategorilerine göre nasıl dağıldığını frekanslarla gösteren tablolardır. Olumsallık tablolarında her değişken belirli sayıda düzeye sahiptir.  Bu çalışmada Çin’de farklı şehirlerde yaşayan sigara kullanıcıları ve akciğer kanserine yakalanma durumları çok boyutlu tablo olarak verilmiş ve incelenmiştir. Üç yönlü olumsallık tablosu için model oluşturulmuş, log doğrusal modeller, logit model, lojistik regresyon modeli ve meta analizi yapılmıştır. Analizler sonucunda sigara içenler ile içmeyenler arasında kansere yakalanma yönünden ciddi farklılıklar bulunmuştur. 
 
